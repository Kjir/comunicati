# Il mercato delle vacche
###### Fieri di starne fuori

Uno dei fenomeni che più di tutti contribuiscono ad indebolire la qualità delle democrazie occidentali è la perdita di
fiducia ed interesse dei cittadini nei confronti della Politica. Le ragioni non sono tanto legate ad una mancanza di
sensibiltà verso il bene comune, quanto alla sfontatezza con cui la politica - quella con la p minuscola - tenti di raggirare
continuamente i cittadini. Grandi casi di malaffare, le continue promesse mancate, i giochi sulle parole, politici che dicono
tutto, ed il contrario di tutto, con i giornalisti pronti ad aiutarli a nascondere la polvere sotto al tappeto sono alcune
delle vessazioni quotidiane che disilludono proprio chi maggiormente ha a cuore le sorti del proprio paese.

Il momento peggiore, senza ombra di dubbio, ce l'abbiamo in prossimità delle scadenze elettorali: politici che per 5 anni
hanno vissuto nel torpore si risvegliano improvvisamente paladini dei cittadini e narrano imprese che uno fatica a
ricordare essere mai avvenute; persone che si odiavano e giuravano che giammai sarebbero tornate assieme tutto ad un tratto
riscoprono l'amore perduto; fondi ed opere pubbliche ferme da anni magicamente vengono sbloccate e, per qualche mese, pare
che l'annessione alla Svizzera sia dietro l'angolo. Questi sono solo alcuni dei miracoli che le elezioni portano in ogni 
città italiana.

Tuttavia, tra tutto il frenetico lavorio pre-elettorale, una cosa spicca in modo particolare in quanto estremamente
rivoltante: il mercato delle vacche. Parliamo dei continui incontri, segreti quanto un segreto di Pulcinella, tra i vari
gruppi interessati a candidarsi. Facile immaginarsi il tenore degli incontri: si contano i voti e li si vendono per una
manciata di candidati in lista, qualche punto del programma elettorale o un assessorato in caso di vittoria.

A Fermignano, tutti hanno incontrato tutti: ricordiamo sui giornali la notizia del PD che incontra Cancellieri, ma anche
Piazza Aperta ha incontrato sia l'attuale sindaco che il PD. Per fare quali accordi? A che termini? Un gruppo che è nato con
l'intento teorico di essere più 5 stelle del Movimento si dimostra, con questo comportamento, pronto a fare da stampella al
partito che offre di più.

Tutti tranne noi! Siamo **estremamente fieri** di non aver preso parte a *nessun* incontro con *nessuna* altra lista. Il
Movimento, si sa, non fa alleanze con nessuno: i nostri voti non sono in vendita, perché i voti non appartengono a noi, ma ai
cittadini che liberamente decidono di affidarci la loro fiducia. **Voti di convenienza non ne vogliamo!**

Questo concetto i partiti lo hanno capito bene: tanto bene che nemmeno ci provano ad incontrarci. Anzi, a onor del vero siamo
stati contattati molto indirettamente per farci capire che Cancellieri era disposto ad incontrarci: tutto il gruppo, sentendo
la registrazione della telefonata, è scoppiato a ridere e non se ne è nemmeno più parlato. Non fa parte del nostro modo di
fare Politica.

Anche i faccendieri lo sanno bene: nessuno si è presentato alla nostra porta per offrirci voti in cambio di favori, cosa
piuttosto abituale. Sicuramente sanno che, se lo facessero, l'episodio sarebbe immediatamente denunciato: non vogliamo
nemmeno correre il rischio di essere omertosi di fronte a quello che probabilmente costituisce voto di scambio.

Noi ci presentiamo alle elezioni a testa alta e con la sola forza delle nostre idee. Vogliamo che il nostro intento sia
chiaro e che i cittadini possano essere rassicurati sul fatto che noi i voti non li contiamo: noi portiamo avanti progetti.

P.S.: Anche aspettare per rivelarvi la lista dei candidati, che è pronta, è difficile! Mancano pochi giorni...
